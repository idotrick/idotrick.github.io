<!DOCTYPE html>
<html>
<head>
<meta charset="ISO-8859-1">
<title>Loosing excessive weight</title>
</head>
<body>
<p><font size="5"><font color="#006600">සීනි තිත්තෙන් නොමැරී
					<br>
					තැඹිලිවල දිව්‍යමය රස සමග ජීවත් වන්න</font><br>
					</font><font size="4"><br>
					<img border="0" src="n1-1.jpg" width="300" height="210" align="left">'මෙරට 
					ජනතාව පුදුමාකාර ලෙස සීනි සඳහා ඇබ්බැහි වී සිටී. සීනි පර්යේෂණ 
					ආයතනයේ තොරතුරුවලට අනුව, වසරකට මෙරට එක්‌ පුද්ගලයෙකු සීනි කිලෝ 
					ග්‍රෑම් 30 ක්‌ පමණ, දිනකට ගරෑම් 83 ක්‌ පමණ අනුභව කරයි. ඒ 
					කියන්නේ ලෝක සෞඛ්‍ය සංවිධානය විසින් අනුමත කර ඇති උපරිම සීනි 
					ප්‍රමාණය මෙන් තුන් හතර ගුණයකි. සිසිල් බීම පමණක්‌ සලකා 
					බැලුවොත්, රුපියල් කෝටි 100 ක එනම්, ලීටර් දස ලක්‍ෂ සියයක පමණ 
					බීම ප්‍රමාණයක්‌ ලංකාවේ අපි වාර්ෂිකව ගිල දමමින් සිටින්නෙමු.'<br>
					<br>
					රොබර්ට්‌ ලස්‌ටිග් (Robert Lustig), වනාහි කැලිෆොර්නියා 
					විශ්වවිද්‍යාලයේ ළමයින්ගේ තරබාරුව සම්බන්ධයෙන් ප්‍රතිකාර 
					කිරීමේ විශේෂඥ හැකියාවක්‌ සහිත ළමා අන්තරාසර්ග පද්ධතිය පිළිබඳ 
					කීර්තිමත් නාමයක්‌ දිනූ විශේෂඥ වෛද්‍යවරයෙකි. වර්ෂ 2009 දී 
					කැලිෆොර්නියා විශ්වවිද්‍යාලයේ දී ඔහු කළ ඓතිහාසික දේශනයට ලොව 
					පුරා මහත් ප්‍රසිද්ධියක්‌ ලැබිණ. -සීනිවල තිත්ත ඇත්ත. යන 
					මැයෙන් සිදු කෙරුණු මෙම දේශනයෙන් මහා පරිමාණ සමාගම් විසින් 
					යටපත් කර දමන ලද, බරපතල ඇත්තක්‌ ලෝකයේ වැදගත් විද්‍යාත්මක 
					පර්යේෂණවල සාක්‍ෂි ඇසුරින් තර්කානුකූල ලෙස හා බලසම්පන්න ලෙස 
					තහවුරු කෙරිණ. ඇමරිකාව ගිල ගනිමින් වසංගතයක්‌ ලෙස පැතිරෙන 
					තරබාරුව සඳහා අංක එකේ වගඋත්තරකාරයා අන් කිසිවක්‌ නොව සමාජය 
					පුරා පැතිර තිබෙන, සකස්‌ කළ ක්‍ෂණික කෘත්‍රිම කඩ කෑමවල සහ බීම 
					ජාතිවල තිබෙන -සීනි බව රොබර්ට්‌ ලස්‌ටිග් අවධාරණය කළේය. (<a href="https://www.youtube.com/watch?v=dBnniua6-oM">https://www.youtube.com/watch?v=dBnniua6-oM</a>)
					<br>
					<br>
					<img border="0" src="n1-2.jpg" width="125" height="161" align="left">තමන් 
					ට පෙර 1972 වර්ෂයේ දී මහා බ්‍රිතාන්‍යයේ ක්‌වීන් එලිසබෙත් 
					විශ්වවිද්‍යාලයේ පුරෝගාමි පෝෂණ විද්‍යාව පිළිබඳ මහාචර්යවරයකු 
					වූ, ජෝන් යුඩ්කින් මහතා (John Yudkin) -පිරිසිදුයි, සුදුයි සහ 
					මාරාන්තිකයි. (Pure, White and Deadly) නමැති ග්‍රන්ථයෙන් සීනි 
					වල තිත්ත ඇත්ත අනාගත වක්‌තෘ කෙනෙකු පරිද්දෙන් මැනවින් පැහැදිළි 
					කර ඇති බව ද ලස්‌ටිග් කීය. මේ කතාවත් සමග 70 දශකයේ දී මහා 
					බ්‍රිතාන්‍යය අරක්‌ ගෙන සිටි මුල් පෙළේ ඊනියා පෝෂණ 
					විද්‍යාඥයින්, ආහාර කර්මාන්තකරුවන් විශේෂයෙන් සිසිල් බීම 
					සමාගම්කරුවන් සමඟ එක පෙළට සිටගෙන අවඥාවේ කෙවිටෙන් දිගට හරහට 
					බැට දී, අවසන රැකියාව ද අහිමි කොට, බලාපොරොත්තු සුන් වූ 
					ඉතිහාසයට අමතක වූ දුප්පත් මිනිසෙකු ලෙස මිය යන්නට සැලැස්‌වූ 
					මහාචාර්ය ජෝන් යුඩ්කින් සහ ඔහුගේ පොත ගැන බොහෝ දෙනෙකු සොයා 
					බලන්නට විය. අන්තර්ජාලය හරහා පිටපත් මිලියන ගණනින් මේ පොත 
					අලෙවි වන්නට විය. ලොව පුරා මහජන සෞඛ්‍යය පිළිබඳ උනන්දු වන්නන්ට 
					සහ සීනි විරෝධී හඬ නගන්නන් හට ඉමහත් උත්තේජනයක්‌ සපයන්නට පෙර 
					කී යුඩ්කින් ගේ පොත සහ ලස්‌ටිග් ගේ දේශනය ඉවහල් විය. සීනි 
					වනාහි ඇල්කොහොල් සහ දුම්වැටි මෙන් විෂ සංඝටකයක්‌ ලෙස නම් කළ 
					යුතු බවත්, සීනි වැඩියෙන් අන්තර්ගත කොට නිපදවා ඇති ලට පට 
					කඩචෝරු කෑම බීම වලට වැඩි වැඩියෙන් බදු ගැසිය යුතු බවත්, 
					අවුරුදු 18 ට අඩු ළමයින් සඳහා විකිණීම තහනම් කළ යුතු බවත්, 
					සෞඛ්‍ය අවදානම පිළිබඳ අවධාරණය කෙරෙන වගන්ති (දුම්වැටි වල මෙන්) 
					එම ආහාර ලේබල් වල සඳහන් කළ යුතු බවටත් වන මතවාද ලොව පුරා 
					පැතිරිණ.<br>
					<br>
					රසායනික පොහොර සීමා කිරීම, ග්ලයිපොසෙට්‌ තහනම, දුම්වැටි වල 
					රූපමය අවවාද නීතිය වැනි රජය විසින් ගනු ලැබූ වැදගත් සහ නිර්භීත 
					තීරණ මෙන්ම, සීනි පරිභෝජනය සීමා කිරීම සඳහා සිසිල් බීම හා පැණි 
					බීම අසුරනවලට වර්ණ සංකේත ක්‍රමයක්‌ හඳුන්වා දී එය නීති ගත 
					කිරීමට පසුගිය දා සෞඛ්‍ය අමාත්‍යංශය විසින් ගනු ලැබූ තීරණය ද 
					මෙරට ජනතාවගේ යහපත් සෞඛ්‍ය තත්ත්වය පිළිබඳ උනන්දු වන සෑම 
					දෙනාගේම සතුටට හේතු වනු නිසැකය. මේ අනුව යම්කිසි සිසිල් බීම 
					අසුරනයක මිලි ලීටර 100 ක සීනි ග්රෑම් 11 ට වැඩියෙන් අන්තර්ගත 
					වන්නේනම් ඇසුරුමේ මූඩිය රතු පැහැයෙන් සංකේතවත් කෙරෙන අතර, සීනි 
					ප්‍රමාණය ග්රෑම් 2 හා 11 අතර නම් කහ පැහැයට හුරු තැඹිලි 
					පැහැයෙන් ද, මිලි ලීටර 100 ක අන්තර්ගත වන සීනි ප්‍රමාණය 
					ග්‍රෑම් 2 ට වඩා අඩු නම් කොළ පැහැයෙන් ද සංකේතවත් වනු ඇත. <br>
					<br>
					මෙරට ජනතාව පුදුමාකාර ලෙස සීනි සඳහා ඇබ්බැහි වී සිටී. සීනි 
					පර්යේෂණ ආයතනයේ තොරතුරුවලට අනුව, වසරකට මෙරට එක්‌ පුද්ගලයෙකු 
					සීනි කිලෝ ග්‍රෑම් 30 ක්‌ පමණ, දිනකට ගරෑම් 83 ක්‌ පමණ අනුභව 
					කරයි. ඒ කියන්නේ ලෝක සෞඛ්‍ය සංවිධානය විසින් අනුමත කර ඇති 
					උපරිම සීනි ප්‍රමාණය මෙන් තුන් හතර ගුණයකි. සිසිල් බීම පමණක්‌ 
					සලකා බැලුවොත්, රුපියල් කෝටි 100 ක එනම්, ලීටර් දස ලක්‍ෂ සියයක 
					පමණ බීම ප්‍රමාණයක්‌ ලංකාවේ අපි වාර්ෂිකව ගිල දමමින් 
					සිටින්නෙමු. ලොව පුරා වෛද්‍ය විශේෂඥයන්, පෝෂණවේදීන් සිසිල් 
					බීම, පැණි බීම නිතර නිතර පානය කිරීමේ ආදීනව පිළිබඳ කොතෙකුත් 
					ජනතාව දැනුවත් කර තිබුණ ද, වෙළෙඳ දැන්වීම් ස්‌වප්නයන් තුළ 
					අවදානම් සහගත නින්දක පසු වන සමාජය ඒවායින් අවදි වන බවක්‌ 
					පෙනෙන්නේ නැත. කෙසේ වෙතත් සිසිල් බීම, ශක්‌තිජනක පාන, පලතුරු 
					බීම සහ ක්‌ෂණික කිරි පැකට්‌ පසුපස හඹා ගොස්‌ තම යහපත් සෞඛ්‍ය 
					තත්ත්වය අවදානමේ දමා ගන්නට අකැමැති මිනිසුන් විකල්ප ඉල්ලා 
					සිටිනවා නම්, ලොව පුරා විශේෂඥයන්ගේ, පෝෂණවේදීන්ගේ ඉහළම ඇගයීමට 
					ලක්‌වුණු ආශ්චර්යමත් පානයක්‌ හන්දියක්‌ හන්දියක්‌ ගානේ 
					වේළෙමින් තිබෙන බව අපි ඔවුනට අවධාරණය කරන්නෙමු. <br>
					<br>
					තිබහට මෙන්ම ලෙඩ රෝග රැසකට ද තිත.<br>
					<br>
					තැඹිලි වනාහි ලංකාවට ආවේණික ගසකි. තැඹිලි වර්ග කිහිපයක්‌ම 
					ලංකාවේ ඇත. දේශීය වෙදකමෙහිලා ද අනාදිමත් කාලයක පටන් තැඹිලි 
					භාවිත කර ඇති බවට සාක්‌ෂි තිබේ. තැඹිලි වතුර මේ ලොව ඇති 
					සුපිරිසිදුම පානයක්‌ වෙයි. මාස 7, 8 ක්‌ පුරා ජෛව පිරිසිඳු 
					වීමේ ක්‍රියාවලියට ලක්‌ වී නිපදවෙන තැඹිලි වතුර, ජරිවානු 
					හරිතය. එහි සංයුතිය අපගේ සෛල ප්ලාස්‌මාවේ, රුධිරයේ අයනික 
					සංයුතියට බෙහෙවින්ම සමාන වෙයි. මෙහි සුලභව පවතින පොටෑසියම්, 
					සෝඩියම්, ක්‌ලෝරයිඩ්, මැග්නීසියම් අයන මෙන්ම. සුළු වශයෙන් ඇති 
					ස්‌වාභාවික සීනි නිසාවෙන්, අයනිකතාව අතින් විශිෂ්ට ගුණ 
					දක්‌වයි. එමෙන්ම තැඹිලි වතුර හා ළා මදය ආහාරමය තන්තු වලින්ද 
					පොහොසත්ය. මැංගනීස්‌, අයඩීන්, සල්µර්, සින්ක්‌, සෙලෙනියම්, 
					කැල්සියම්, පොස්‌පරස්‌, යකඩ හා විටමින් සී, බී හා ඊ ද ඇත. තවද 
					මෙහි අත්‍යාවශ්‍ය ඇමයිනෝ අම්ල, කාබනික අම්ල, ප්‍රතිඔක්‌සිකාරක, 
					ජෛව ක්‍රියාකාරී එන්සයිම වර්ග, පයිටොකෙමිකල්ස්‌ වර්ග, ශාක 
					හෝර්මෝන වර්ග සහ හදවතට හිතකර මේදය ද අන්තර්ගත වෙයි. තැඹිලි 
					වතුර වනාහි ඝර්ම කලාපීය රටවල වාසය කරන මිනිසුන් සඳහා 
					ස්‌වභාවධර්මයා විසින් තිළිණ කර දුන් දිව්‍යමය පානයක්‌ ලෙස 
					හැඳින්වූවාට ද කම් නැත. <br>
					<br>
					තැඹිලි වතුරෙහි තිබෙන ආශ්චර්යමත් ගුණ සමුදායෙන් බිඳක්‌.<br>
					<br>
					බටහිර ඖෂධ අධි මාත්‍රා වලින් ශරීරගත වීමක දී, (Over dose) 
					ඒවායේ විෂ හරණය කිරීමටත්, ආහාර වර්ගවල තිබෙන පළිබෝධනාශක ශේෂ 
					කොටස්‌ මෙන්ම ආසනික්‌ හා කැඩ්මියම් වැනි බැර ලෝහ නිසාවෙන් සිදු 
					වන හානිය අවම කිරීමටත් පොල්, තැඹිලි වතුර ඉවහල් වෙයි. <br>
					<br>
					මොනොලෝරීන් සතු විශිෂ්ට ක්‍රියාකාරිත්වය නිසාවෙන් අපගේ 
					ප්‍රතිශක්‌තිකරණ පද්ධතිය දියුණු කෙරෙන නිසාවෙන්, රෝගවලින් අප 
					ආරක්‌ෂා කෙරෙන බවත් සොයාගෙන තිබෙනවා. <br>
					<br>
					දියවැඩියා රෝගය පාලනයෙහිලා ද තැඹිලි වතුර වැදගත් වන බව සොයාගෙන 
					තිබේ.<br>
					<br>
					තැඹිලි වතුරෙහි තිබෙන අධික ඛනිජ ලවණ සංයුතිය නිසාවෙන්, 
					හෘදයාබාධ හා අධික රුධිර පීඩනය වැළැක්‌වීමේ සුපිරි ආහාරයක්‌ 
					ලෙස, විද්‍යාඥයන් විසින් තැඹිලි වතුර හඳුන්වා දී ඇත. <br>
					<br>
					තැඹිලි වතුර මිලි ලීටර් 100 ක පොටෑසියම් මිලි ග්රෑම් 250 ක්‌ 
					පමණ තිබෙන බැවින් මෙය හදවත රකින විශිෂ්ට ආහාරයක්‌ වෙයි. තැඹිලි 
					වතුරෙහි අහිතකර කොලෙස්‌ටරෝල් නොමැති අතර, අධ්‍යයන වලදී හෙළි වී 
					ඇත්තේ, අපගේ සිරුරේ තිබෙන අහිතකර කොලෙස්‌ටරෝල් අඩු කිරීමට 
					ඉවහල් වන, හිතකර කොලස්‌ටරෝල් (HDL) මට්‌ටම තැඹිලි වතුර බීම 
					නිසාවෙන් ඉහළ යන බවයි. <br>
					<br>
					රුධිර කැටි ඇති වීම වළක්‌වාලන ගුණයක්‌ ද තැඹිලි වතුරෙහි අඩංගු 
					වන බැවින්, දරුණු හෘදයාබාධ සහ ආඝාතය වැනි රෝග වලින් ඇති වන 
					අවදානම අඩු කර ගන්නට ද තැඹිලි වතුර පානය ඉවහල් වන බව සොයාගෙන 
					ඇත.<br>
					<br>
					සයිටොකයිනීන් වලින් පොහොසත් ආහාර සුලභව ලබා ගැනීම, දීර්ඝායුෂ 
					විඳීම සහ වයසට යැමේ දී, මතු වන සංකූලතා අවම වීමටත්, යෞවන පෙනුම 
					වැඩි කාලයක්‌ රැක ගැනීමටත් ඉවහල් වෙයි. පොල්, කුරුම්බා සහ 
					තැඹිලි වතුර වනාහී සයිටොකයිනීන් වලින් පරිපූර්ණ ආහාරයන් වෙයි.<br>
					<br>
					සයිටොකයිනින් මගින් වයසට යැම පාලනය කිරීමට අමතරව, නිරෝගී සෛල 
					විභාජනය යහපත්ව පවත්වාගෙන යමින්, පිළිකාමය සෛල විනාශ කිරීමටත් 
					හේතු වන බව විද්‍යාඥ බ්රූස්‌ µsෙµර් (Bruce Fife) මහතා අවධාරණය 
					කර ඇත. <br>
					<br>
					පොල්, කුරුම්බා සහ තැඹිලි වතුර, පිළිකා ඇති වීමට හේතු වන, 
					නිදහස්‌ මුක්‌ත ඛණ්‌ඩක විනාශ කරන ප්‍රතිඔක්‌සිකාරක වලින් ද 
					පොහොසත් බව සොයා ගෙන ඇත. <br>
					<br>
					වකුගඩු තුළ රැඳෙන විවිධ විෂ පදාර්ථයන් නිසාවෙන් වකුගඩු වලට 
					සිදු වන හානි වැළැක්‌වීම, තැඹිලි වතුර සතු තවත් විශිෂ්ට 
					ගුණයක්‌ බව, පර්යේෂකයින් පෙන්වා දෙයි. එබැවින් මත් පැන්, වස 
					විස සහ බැර ලෝහ නිසාවෙන් සිදු වන වකුගඩු නරක්‌ වීම පාලනය 
					කිරීමට ද තැඹිලි වතුර ප්‍රයෝජනවත් වනු ඇත. <br>
					<br>
					මුත්‍රාශයේ ගල් දිය කර දමන්නට ද තැඹිලි වතුර ඉවහල් වන බව 
					සොයාගෙන තිබෙනවා. අනෙක්‌ අතට තැඹිලි වතුර හොඳ මුත්‍ර කාරකයක්‌ 
					ද වෙයි. (Diuretic) මුත්‍ර හොඳින් පහ වීමටත්, මුත්‍ර මාර්ගයේ 
					ඇති වන ආසාදන (UTI) සුව වීමටත් පොල්, තැඹිලි වතුර හොඳ ඖෂධයක්‌ 
					ලෙස සැලකේ.<br>
					<br>
					පොල් සහ තැඹිලි වතුර සීනී සහිත ආහාර ගැනීමට කෙනෙකු තුළ ඇති වන 
					කෑදරකම පහ කරන බැවින්, බර අඩු කර ගැනීමට කදිම පානයක්‌ ලෙස යොදා 
					ගැනීමට හැකිය. අනෙක්‌ අතට විටමින් සී සුලභ ආහාර ලබා ගන්නා 
					උදවිය බර පාලනය කර ගැනීමේ සමතුන් බව, ඇරිසෝනා ප්‍රාන්ත සරසවියේ 
					කර ඇති අධ්‍යයනයක දී හෙළි වී ඇත. තැඹිලි වතුර විටමින් සී වලින් 
					ද අනූනය.<br>
					<br>
					තැඹිලි වතුරෙහි සින්ක්‌ හා සෙලිනියම් වැනි ඛනිජ ලවණ වර්ග තිබෙන 
					බැවින්, ලිංගික සරු භාවයටත්, මඳසරුභාවය දුරු කිරීමටත් තැඹිලි 
					වතුර ගුණදායක බව පැවසෙයි.<br>
					<br>
					තැඹිලි වතුරෙහි තිබෙන විශිෂ්ට අයනික ගුණය නිසාවෙන් ඔබ ලබා 
					ගන්නා ඖෂධ වර්ග ලෙහෙසියෙන්ම සිරුරට උරා ගැනීමටත් තැඹිලි වතුර 
					සහාය දක්‌වන බව සොයාගෙන ඇත. <br>
					<br>
					මහළු උදවියට හා ඝණ ආහාර දිරවීමට අපහසු රෝගීන්ට ලබා දිය හැකි 
					විශිෂ්ට පෝෂණීය පානයකි.<br>
					<br>
					තැඹිලි වතුර එළකිරිවලට වඩා පෝෂණ තත්ත්වයෙන් විශිෂ්ට වන අතර, 
					විටමින් සංයුතියෙන් දොඩම් යුෂයටත් වඩා විශිෂ්ට වෙයි.<br>
					<br>
					මවු කිරිවල තිබෙන ලෝරික්‌ අම්ලය පොල් සහ තැඹිලි වතුරෙහි ද 
					තිබෙන නිසා සකස්‌ කළ ළදරු කිරි පිටි වර්ග වලට වඩා තැඹිලි වතුර 
					ගුණදායක බව පැවසෙයි.<br>
					<br>
					පැණි රස තෘෂ්ණාව නිසාවෙන් ඔබ ලබා ගත් වටිනා කියන මිනිස්‌ 
					ආත්මයට රෝග පීඩාදීන්ගේ වාසස්‌ථානයක්‌ වන්නට ඉඩ නොදෙන්න. පිපාසය 
					දැනෙන හැම අවස්‌ථාවකම පිරිසිඳු පානීය ජලය පානය කරන්න. (බෝතල් 
					කළ ඒවා නොව) තේ කහට, ග්‍රීන් තේ සහ බෙලි මල්, ඉරමුසු, පොල්පලා, 
					රණවරා වැනි ඖෂධීය පාන වර්ග සීනි නොමැතිව හෝ සීනි ඉතාමත් 
					අඩුවෙන් පානය කරන්න පුරුදු වන්න. සිසිල් බීම හෝ ක්‌ෂණික කිරි 
					පැකට්‌ටුවක්‌ වෙනුවට හොඳම විකල්පය වන්නේ ඒවාට වඩා මුදලින් ද 
					අඩු, ගුණයෙන් ද අතිවිශිෂ්ට තැඹිලි වතුර පානය කිරීම බව ඔබට දැන් 
					වැටහෙනවා ඇති. හෙට දවසේ දී පාසල ඇරී ගෙදර එන ඔබේ දරුවාට සිසිල් 
					බීම බෝතලයක්‌ හෝ ක්‌ෂණික කිරි පැකට්‌ටුවක්‌ වෙනුවට ඔහුට හෝ ඇයට 
					තැඹිලි ගෙඩියක්‌ අරන් දෙන්න. හිස්‌ කළ තැඹිලි ගෙඩිය පලා දරුවා 
					සමඟ තැඹිලිවල ගුණ වර්ණනා කරමින් ආඩම්බරකාරී තාත්තා කෙනෙකු සේ 
					එහි මදය ද ආහාරයට ගන්න. එවිට ඔබේ දරුවාගේ කුසත්, ගතත්, මොළයත් 
					පිරෙනු ඇති. ක්‌ෂණික කෘත්‍රිම කෑම බීම සඳහා වැයවන මුදල් ද 
					ඉතිරි වීමෙන් ඔබේ පසුම්බියටත්, අනෙක්‌ අතට රටේ ආර්ථිකයටත් මහත් 
					සැහැල්ලුවක්‌ වනු ඇත. එකතු කළ සීනි සහිත ක්‌ෂණික කෘත්‍රිම ආහාර 
					පානාදිය ගැනීමෙන්a ඇති විය හැකි රෝගාබාධ රාශියකින් බේරී සිටීමේ 
					වාසනාව ද ලබන ඔබත්, ඔබේ දරුවාත් නිරෝගී දිගු දිවියක ආරම්භය ද 
					සනිටුහන් කරගන්නවා නිසැකය. <br>
					<br>
					එවන් සබුද්ධික ගමනකට අපේ ආචාරය.<br>
					<br>
					</font><font size="5" color="#006600">ගැමුණු සාලිය පෙරේරා.</font><font size="4"><br>
					<font color="#006600">ශ්‍රී ලංකා මහජන සෞඛ්‍ය පරීක්‍ෂකවරුන්ගේ 
					සංගමයේ<br>
					බදුලු දිස්‌ත්‍රික්‌ ශාඛාවේ මාධ්‍ය ප්‍රකාශක.</font><br>
&nbsp;</font></p>
          <br/><a href="http://www.divaina.com/2016/07/10/nimna01.html">උපුටා ගැනීම</a>
</body>
</html>
