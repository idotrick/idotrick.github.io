<!DOCTYPE html>
<html>
<head>
<meta charset="ISO-8859-1">
<title>අපි බොන පැණි බීම පළතුරු  බීමවල වැඩිපුරම තිබුණේ සීනිද?</title>
</head>
<body>
<p><font size="5" color="#006600">අපි බොන පැණි බීම පළතුරු  බීමවල වැඩිපුරම තිබුණේ සීනිද?</font><font size="4"><br>
					<br>
					හරිම 
					තිබහයි. බීම එකක්‌ බොමුද? හිතවතෙක්‌ එසේ ආරාධනා කළ විට එය 
					ප්‍රතික්‍ෂේප කරන්න අප බොහෝ දෙනෙක්‌ කැමැති නැහැ. එහෙම 
					ප්‍රතික්‍ෂේප කරනවානම් කරන්නේ දියෑවැඩියාව නිසා සීනි සහිත ආහාර 
					පානවලින් ප්‍රවේශම් වන පුද්ගලයන්ය.<br>
					<br>
					මෙලෙස සීනි වලින් පරෙස්‌සම් වීමේදී අප බොහෝ දෙනකුට මෙතෙක්‌ 
					තිබූ ගැටලුවක්‌ වූයේ පැණි බීමවල පලතුරු බීමවල අඩංගුව ඇති සීනි 
					ප්‍රමාණය පිළිබඳ හඳුනා ගැනීමට නිසි ක්‍රමවේදයක්‌ නොතිබීමය. අප 
					බොන පලතුරු බීම බෝතලයේ පැණි බීම බෝතලයේ අඩංගුව ඇති සීනි 
					ප්‍රමාණය නොදන්නා කම නිසා මතුවූ බරපතළම ගැටලුව වූයේ එම බීම 
					වර්ග පානය නිසා දියවැඩියා රෝගයට අප ලක්‌විය හැකි අවදානම 
					කොතෙක්‌දැයි කියා සිතා ගැනීමට නොහැකි වීමය.<br>
					<br>
					වර්තමානයේ අප කන බොන ආහාර පාන වර්ග නිසා ඉතා ශීඝ්‍රව දියවැඩියා 
					රෝගයට ගොදුරුවීමේ අනතුරක්‌ මතුව තිබේ. මේ වන විට ශ්‍රී ලාංකික 
					ජනගහනයෙන් ලක්‍ෂ 40 ක්‌ දියවැඩියා රෝගයට ගොදුරුව සිටින බව 
					දියවැඩියා සංගමයේ සමීක්‍ෂණ වාර්තා අනුව අනාවරණය වී තිබේ.<br>
					<br>
					මෙම පිරිසෙන් 24% එනම් ලක්‍ෂ අටකට අධික පිරිසක්‌ වයස අවුරුදු 
					20 ඉක්‌මවූ තරුණ තරුණියන්ය.<br>
					<br>
					වයස අවුරුදු 20 ට අඩු දරු දැරියන් ලක්‍ෂ තුනහමාරක්‌ පමණද 
					දියවැඩියා රෝගයට ගොදුරුව සිටින බව වාර්තාවී ඇත.<br>
					<br>
					මෙම තත්ත්වය පාලනය නොකළහොත් වසර 2030 වන විට අකාලයේ මිය යැමට 
					බලපාන රෝග අතරින් 7 වැනි ස්‌ථානයට දියවැඩියාව පත්විය හැකි බව 
					ලෝක සෞඛ්‍ය සංවිධානය අනතුරු අඟවා ඇත.<br>
					<br>
					ශ්‍රී ලංකාව මෙම අනතුරින් ඈත් කර ගැනීම සඳහා සෞඛ්‍ය 
					අමාත්‍යාංශය මේ වන විට පියවර රැසක්‌ ගෙන ඇත. සීනි භාවිතය අවම 
					කිරීම සඳහා තේ පිළිගැන්වීමේදී සීනි සහ තේ වෙන වෙනම බඳුන්වල දමා 
					පිළිගැන්විය යුතු බවට චක්‍ර ලේඛයක්‌ නිකුත් කර ඇත. එවිට 
					පුද්ගලයාගේ අවශ්‍යතාවය මත තේ කෝප්පය සඳහා අවශ්‍ය සීනි හැඳි 
					ප්‍රමාණය තීරණය කළ හැකිය.<br>
					<br>
					මේ යටතේ ගෙන ඇති අලුත්ම පියවර වනුයේ 2016 අගෝස්‌තු 01 වැනිදා 
					සිට වෙළෙඳ පොළේ අලෙවි කරන සියලුම පැණි බීම සහ පලතුරු බීමවල එහි 
					අඩංගු සීනි ප්‍රමාණය සටහන් කිරීම සහ ඒ අනුව ඊට අදාළ වර්ණ සංකේත 
					ප්‍රදර්ශනය කිරීමය.<br>
					<br>
					මෙම නියෝගයට අනුව කාබනේට්‌ සහිත බීම, පිරිනැමීම සඳහා සූදානම්ව 
					ඇති ක්‍ෂණික පාන වර්ග, පලතුරු නෙක්‌ටෝ සහ පලතුරු යුෂ යන බීම 
					වර්ගවල බීම මිලි ලීටර් 100 ක අඩංගු (100පක) සීනි සංයුතිය සටහන් 
					කළ යුතුය.<br>
					<br>
					සීනි යනු ආහාරවල ඇති සියලු මොනෝ සැකරයිඩ් සහ ඩයිසැකරයිඩ්ය.<br>
					<br>
					කාබනේට්‌ සහිත බීම<br>
					<br>
					කාබනේට්‌ සහිත බීම යනු ජලයේ දිය වන කාබන්ඩයොක්‌සයිඩ්, සීනි සහ 
					වෙනත් අනුමත ද්‍රව්‍යයන් අඩංගු මධ්‍යසාර නොවන ජලය මූලික කොටගත් 
					පාන වර්ගය, කෝලාපාන, සෝඩා බීම, ආදිය මීට අයත් වේ.<br>
					<br>
					පිරිනැමීම සඳහා සූදානම්ව ඇති ක්‍ෂණික පානය<br>
					<br>
					පිරිනැමීම සඳහා සූදානම්ව ඇති ක්‍ෂණික පානය යනු තනුක කිරීමෙන් 
					තොරව පානය කිරීම අරමුණු කොටගත්තා වූද පල්ප කොටසක්‌ සහිතව හෝ 
					රහිතව පැසවීම සිදුනොකළ සහ එහෙත් පැසවිය හැකිවූ පලතුරු යුෂ හෝ 
					දියාරු පලතුරු යුස හෝ සාන්ද්‍ර යුෂවලින් සකස්‌ කළා වූද දිය කළ 
					හැකි යම් පැණි රසකාරක සහ බීමට සුදුසු ජලය අඩංගු වූද පලතුරු 
					පානයකි. කෝඩියල් බීම වර්ග මේ යටතට ගැනේ.<br>
					<br>
					පලතුරු නෙක්‌ටෝ<br>
					<br>
					පලතුරු නෙක්‌ටෝ යනු පලතුරු යුෂවලට සීනි, මී පැණි, පැණි, සිරප්, 
					වර්ග හෝ පැණි රසකාරක සහ වෙනත් අනුමත ද්‍රව්‍ය එකතු කිරීමෙන් හෝ 
					එකතු කිරීමෙන් තොරව ලබාගත් පැසවීම නොකළ හෝ පැසවිය හැකි 
					නිෂ්පාදනයකි.<br>
					<br>
					පලතුරු යුෂ<br>
					<br>
					පලතුරු යුෂ යනු සුදුසු ආකාරයෙන් යහපත් තත්ත්වයක්‌ යටතේ නඩත්තු 
					කරනු ලබන ප්‍රමාණවත් පරිදි පැසුණු සහ නැවුම් පලතුරුවල 
					පරිභෝජනයට ගත හැකි කොටසින් ලබාගත් පැසවීම නොකළ එහෙත් පැසවිය 
					හැකි දියරයක්‌ සහිත යුෂ වර්ගය.<br>
					<br>
					මෙම සීනි මට්‌ටම සහ වර්ණ සංකේතය බීම වර්ගය පිළිබඳව සටහන් 
					ලේබලයේ සිංහල, දෙමළ සහ ඉංගී්‍රසි යන භාෂා තුනෙන්ම සටහන් කළ 
					යුතුය.<br>
					<br>
					මෙම ලාංඡනය සහිත වෘත්තයේ විෂ්කම්භය සෙන්ටි මීටර් 1 ට වඩා අඩු 
					නොවිය යුතු අතර මුද්‍රිත අකුරුවල ප්‍රමාණය මිලි මීටර් 3 ක අවම 
					උසකින් පැහැදිලි ලෙස කියවිය හැකිව තිබිය යුතු බව මේ සම්බන්ධව 
					සෞඛ්‍ය අමාත්‍යවරයා විසින් ආහාර උපදේශක කමිටුව විමසා සාදන ලද 
					නියෝගයේ සඳහන්ව ඇත.<br>
					<br>
					මෙම නියෝගය අප මුලින් සඳහන් කළ දියවැඩියා රෝගයේ අනතුර අනුව ඉතා 
					කාලෝචිත සහ පැසසිය යුතු ක්‍රියාවකි. එසේම මෙහි නිසි ප්‍රතිඵල 
					ලබා ගැනීමට නම් ආහාර පරීක්‍ෂකවරුන් සහ පාරිභෝගික ආහාර පාන 
					වැටලීම් නිලධාරීන්ගේ ද නොමද සහයෝගය ලැබිය යුතුය.<br>
					<br>
					අප මෙසේ සඳහන් කරන්නේ මෙම නියෝගය සංශෝධනය කර ගැනීම සඳහා මේ වන 
					විටත් බීම වර්ග නිෂ්පාදන ප්‍රධාන පෙළේ සමාගම් සෞඛ්‍ය 
					අමාත්‍යාංශයට බලපෑම් කිරීමට පටන්ගෙන තිබීමය.<br>
					<br>
					විශේෂයෙන්ම ලාංඡනයේ අවම විෂ්කම්භය වන සෙන්ටි මීටරය සෙන්ටි 
					මීටර් භාගය දක්‌වා අවම කර ගැනීම වර්ණ සටහන් යෙදීම ඉවත්කර ගැනීම 
					සඳහා නොයෙක්‌ ආකාරයේ බලපෑම් එල්ලවන බවට සෞඛ්‍ය අමාත්‍යාංශ 
					තොරතුරු සඳහන් කරයි.<br>
					<br>
					ඊට ප්‍රධානම හේතුව වී ඇත්තේ බොහෝ බීම නිෂ්පාදන සමාගම් 
					පාරිභෝගිකයා තම බීම වර්ග සඳහා යොමුකර ගැනීමට යොදා ඇති සීනි 
					ප්‍රමාණය අනාවරණය වීම බව සෞඛ්‍ය අමාත්‍යාංශයේ ප්‍රකාශකයෙක්‌ 
					පැවැසීය.<br>
					<br>
					පලතුරු බීම කියා පැණි බීම කියා මෙතෙක්‌ කලක්‌ පානය කර ඇත්තේ 
					සීනි වැඩිපුර යෙදූ සීනි පාන වර්ග නොවේදැයි කියා මහජනතාවට 
					හෙළිවීමේදී ඇතැම් සමාගම්හි ප්‍රචාරණවල අසත්‍ය බව කෙතරම් දැයි 
					කියා අනාවරණය වේ.<br>
					<br>
					එනිසා සීනි මට්‌ටම සඳහන් කරන ලේබලවල ඇති අවශ්‍යතාවය සහ එහි 
					වටිනාකම පාරිභෝගික ජනතාවද වටහාගත යුතුය. එවැනි ලේබල රහිත බීම 
					වර්ග පානයෙන් ඈත්වීමට හුරුවිය යුතුය. එය දියෑවැඩියාවෙන් ඈත් 
					වීමට ඇති තවත් එක්‌ අවස්‌ථාවකි.<br>
					<br>
					<b>උපාලි ද සේරම්</b></font></p>
          <br/><a href="http://www.divaina.com/2016/07/03/jana10.html">උපුටා ගැනීම</a>
</body>
</html>
